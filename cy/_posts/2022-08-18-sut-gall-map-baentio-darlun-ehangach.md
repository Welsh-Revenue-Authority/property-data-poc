---
title: Sut gall map baentio darlun ehangach
lang: cy
ref: paint-a-bigger-picture
layout: post
author: Sarah Herman
---
> "Dydyn nhw’n aml ddim yn gweld gwerth y peth... [data am asedau corfforol- adeiladau ac ati] heblaw pan fyddan nhw'n ei weld go iawn [ar fap] a sut mae'n edrych a beth mae'n ddweud wrthyn nhw. Ond erbyn hynny maen nhw'n meddwl o, ‘falle nad ydy hynna'n iawn" P2

Gydag un llygad ar y dreth trafodiadau tir ranbarthol sydd ar ddod ac un arall ar olwg fwy cyfannol ar ddata tir ac eiddo ledled Cymru mae ein tîm wedi bod yn archwilio'r prosesau, y nodau a'r heriau mewn perthynas â data daearyddol o fewn amrywiaeth o sefydliadau yn y sector cyhoeddus.

Roedd yn foment gyffrous i ni pan glywsom gan gyfranogwr yn ein rownd olaf o ymchwil y gall data, o’i weld ar fap, fod yn foment drawsnewidiol. Fe glywsom nad yw data, sydd ddim o bosibl yn allweddol i swyddogaeth gyflawni sefydliad, yn cael gofal da nac yn hollol gywir bob amser (fel yn y dyfyniad uchod). Fe glywsom sut y cafodd y sefydliad, o weld y data data wedi'i fapio, ei ysgogi i gywiro'r data hwnnw a sylweddoli ei wir bwysigrwydd iddyn nhw.

Clywsom hefyd sut y gwnaeth gweld delweddau o'r un data hwnnw ar fap harneisio'r egni i roi prosesau ar waith i ofalu am y data hwnnw a'i reoli wrth symud ymlaen lle na fu awydd o'r blaen. Ac wrth gwrs – yn sydyn- fe drawsnewidiodd yr hyn yr oedden nhw'n ei wybod oherwydd ei fod yn cyflwyno'r data iddyn nhw mewn ffordd wahanol, ddiriaethol.

# Heriau strwythurol casglu data ynghyd
Yr hyn a ddarganfu ein hymchwil hefyd oedd anawsterau strwythurol dod â setiau data at ei gilydd. Wrth gwrs does dim byd newydd am heriau paru data ond mae'n aml yn syndod sut y gall pethau bach iawn achosi problemau mor fawr. Gall sut rydych chi'n diffinio strwythur data cyfeiriad – arwain at ddata na ellir ei gyfateb ar draws sefydliad – heb sôn am ar draws sawl sefydliad.

Clywsom am yr her sy'n wynebu un sefydliad wrth iddyn nhw geisio creu un fersiwn o’r gwirionedd – e.e. un man lle cedwir y cyfeiriad ar gyfer dinesydd neu eiddo - yn hytrach na sawl cronfa ddata i gyd gyda fersiynau gwahanol o bosibl.

O'n safbwynt ni, wrth feddwl am blatfform data tir ac eiddo, pan fyddwch chi eisiau edrych ar draws cyfres o setiau data o ystod o sefydliadau, yn sydyn mae pob fersiwn unigol o’r gwirionedd (os yw'n bodoli ar gyfer y sefydliad hwnnw) yn wahanol i fersiwn sefydliad arall o’r gwirionedd.

Mae hyn i gyd yn codi'r cwestiwn ym mhle ddylai’r cyfrifoldeb fod dros reoli data am rywbeth mor ddiniwed â chyfeiriad? Ai o fewn un sefydliad fel awdurdod lleol? Ai o fewn Llywodraeth Leol yn gyffredinol? Ar lefel llywodraeth genedlaethol? Ai gyda llywodraeth DU? Ai gyda llywodraethau’n gyffredinol?

# Defnyddio prototeipiau er mwyn galluogi meddwl archwiliol

Mae'r ymchwil wedi rhoi hwb newydd i'n tîm. O ganlyniad i'r hyn rydyn ni wedi'i ddarganfod rydyn ni'n dod â setiau data go iawn at ei gilydd i'r platfform data. O'r rhain rydyn ni’n bwriadu [creu prototeipiau i helpu llunwyr polisi ar lefelau lleol a chenedlaethol](https://wra-prototypes.herokuapp.com/en/index). Rydyn ni am alluogi sgyrsiau am sut y gellid trefnu treth eiddo rhanbarthol.

Drwy ddefnyddio mapio o fewn prototeipiau gallwn archwilio; sut y gellid tynnu ffiniau ardaloedd rhanbarthol, pa ddata sy'n bodoli'n barod ac ym mhle mae data'n brin neu'n anodd ei ddefnyddio.

Ar yr un pryd, byddwn ni'n parhau i archwilio siâp posibl, gwerth ac ymarferoldeb amcan ehangach – platfform data tir ac eiddo ar draws sector cyhoeddus Cymru.
